tapaH svAdhyAyanirataM, tapasvI vAgvidAM varam, nAradaM paripaprachCha, vAlmIkirmunipu~Ngavam
konvasmin sAmprataM loke, guNavAn kashcha vIryavAn, dharmaj~nashcha kRRitaj~nashcha, satyavAkyo dRRiDhavrata:
chAritreNa cha ko yuktaH, sarvabhUteShu ko hita:, vidvAnka: kaH samarthashcha, kashchaikapriyadarshana:
AtmavAnko jitakrodho, dyutimAn ko.anasUyaka:, kasya bibhyati devAshcha, jAtaroShasya saMyuge
etadichChAmyahaM shrotuM, paraM kautUhalaM hi me, maharShe tvaM samartho.asi, j~nAtumevaMvidhaM naram
shrutvA chaitattrilokaj~no, vAlmIkernArado vacha:, shrUyatAmiti chAmanttrya, prahRRiShTo vAkyamabravIt
bahavo durlabhAshchaiva,ye tvayA kIrtitA guNA:, mune vakShyAmyahaM buddhvA, tairyuktashshrUyatAnnara:
ikShvAkuvaMshaprabhavo, rAmo nAma janaiH shruta:, niyatAtmA mahAvIryo, dyutimAn dhRRitimAn vashI
buddhimAnnItimAnvAgmI, shrImAn shatrunibarhaNa:, vipulAMso mahAbAhu:, kambugrIvo mahAhanu:
mahorasko maheShvAso, gUDhajatrurarindamaH, AjAnubAhuH sushirAH, sulalATaH suvikramaH
samaH samavibhaktA~NgaH, snigdhavarNa: pratApavAn, pInavakShA vishAlAkSho, lakShmIvAn shubhalakShaNaH
dharmaj~naH satyasandhashcha, prajAnAM cha hite rataH, yashasvI j~nAnasampannaH, shuchirvashyaH samAdhimAn
prajApatisamaH shrImAn, dhAtA ripuniShUdanaH, rakShitA jIvalokasya, dharmasya parirakShitA
rakShitA svasya dharmasya, svajanasya cha rakShitA, vedavedA~Ngatattvaj~no, dhanurvede cha niShThitaH
sarvashAstrArthatattvaj~naH, smRRitimAn  pratibhAnavAn, sarvalokapriyaH sadhu:, adInAtmA vichakShaNaH
sarvadAbhigataH sadbhiH, samudra iva sindhubhiH, Aryassarvasamashchaiva, sadaika priyadarshanaH
sa cha sarvaguNopeta:, kausalyAnandavardhana:, samudra iva gAmbhIrye, dhairyeNa himavAniva
viShNunA sadRRisho vIrye, somavatpriyadarshanaH, kAlAgnisadRRishaH krodhe, kShamayA pRRithivIsamaH
dhanadena samastyAge, satye dharma ivAparaH, tamevaM guNasampannaM, rAmaM satyaparAkramam
jyeShThaM shreShThaguNairyuktaM, priyaM dasharathaH sutam, prakRRitInAM hitairyuktaM, prakRRitipriyakAmyayA
yauvarAjyena saMyoktum, aichChatprItyA mahIpati:, tasyAbhiShekasambhArAn, dRRiShTvA bhAryA.atha kaikayI
pUrvaM dattavarA devI, varamenamayAchata, vivAsanaM cha rAmasya, bharatasyAbhiShechanam
sa satyavachanAdrAjA, dharmapAshena saMyata:, vivAsayAmAsa sutaM, rAmaM dasharatha: priyam
sa jagAma vanaM vIra:, pratij~nAmanupAlayan, piturvachananirdeshAt, kaikeyyA: priyakAraNAt
taM vrajantaM priyo bhrAtA, lakShmaNo.anujagAma ha, snehAdvinayasampannaH, sumitrAnandavardhana:
bhrAtaraM dayito bhrAtuH, saubhrAtramanudarshayan, rAmasya dayitA bhAryA, nityaM prANasamA hitA
janakasya kule jAtA, devamAyeva nirmitA, sarvalakShaNasampannA, nArINAmuttamA vadhU:
sItApyanugatA rAmaM, shashinaM rohiNI yathA, paurairanugato dUraM, pitrA dasharathena cha
shRRi~Ngiverapure sUtaM, ga~NgAkUle vyasarjayat, guhamAsAdya dharmAtmA, niShAdAdhipatiM priyam
guhena sahito rAmo, lakShmaNena cha sItayA, te vanena vanaM gatvA, nadIstIrtvA bahUdakA:
chitrakUTamanuprApya, bharadvAjasya shAsanAt, ramyamAvasathaM kRRitvA, ramamANA vane traya:
devagandharvasa~NkAshAH, tatra te nyavasan sukham, chitrakUTaM gate rAme, putrashokAturastadA,
rAjA dasharathassvargaM, jagAma vilapansutam, mRRite tu tasminbharato, vasiShThapramukhairdvijai:
niyujyamAno rAjyAya, naichChadrAjyaM mahAbala:, sa jagAma vanaM vIro, rAmapAdaprasAdaka:
gatvA tu sa mahAtmAnaM, rAmaM satyaparAkramam, ayAchadbhrAtaraM rAmam, AryabhAvapuraskRRita:
tvameva rAjA dharmaj~na, iti rAmaM vacho.abravIt, rAmo.api paramodAraH, sumukhaH sumahAyashA:
na chaichChatpiturAdeshAdrAjyaM, rAmo mahAbala:, pAduke chAsya rAjyAya, nyAsaM datvA puna:puna:
nivartayAmAsa tato, bharataM bharatAgraja:, sa kAmamanavApyaiva, rAmapAdAvupaspRRishan
nandigrAme.akarodrAjyaM, rAmAgamanakA~NkShayA, gate tu bharate shrImAn, satyasandho jitendriya:
rAmastu punarAlakShya, nAgarasya janasya cha, tatrAgamanamekAgro, daNDakAnpravivesha ha
pravishya tu mahAraNyaM, rAmo rAjIvalochanaH, virAdhaM rAkShasaM hatvA, sharabha~NgaM dadarsha ha
sutIkShNaM chApyagastyaM cha, agastyabhrAtaraM tathA, agastyavachanAchchaiva, jagrAhaindraM sharAsanam
khaDgaM cha paramaprIta:, tUNI chAkShayasAyakau, vasatastasya rAmasya, vane vanacharaissaha
RRiShayo.abhyAgamansarve, vadhAyAsurarakShasAm, sa teShAM pratishushrAva, rAkShasAnAM tadA vane
pratij~nAtashcha rAmeNa, vadhassaMyati rakShasAm, RRiShINAmagnikalpAnAM, daNDakAraNyavAsinAm
tena tatraiva vasatA,  janasthAnanivAsinI, virUpitA shUrpaNakhA, rAkShasI kAmarUpiNI
tataH shUrpaNakhAvAkyAd, udyuktAnsarvarAkShasAn, kharaM trishirasaM chaiva, dUShaNaM chaiva rAkShasam
nijaghAna vane rAma:, teShAM chaiva padAnugAn, vane tasminnivasatA, janasthAnanivAsinAm
rakShasAM nihatAnyAsan, sahasrANi chaturdasha, tato j~nAtivadhaM shrutvA, rAvaNaH krodhamUrChitaH
sahAyaM varayAmAsa, mArIchaM nAma rAkShasam, vAryamANassubahusho, mArIchena sa rAvaNaH
na virodho balavatA, kShamo rAvaNa tena te, anAdRRitya tu tadvAkyaM, rAvaNa: kAlachodita:
jagAma saha mArIcha:, tasyAshramapadaM tadA, tena mAyAvinA dUram, apavAhya nRRipAtmajau
jahAra bhAryAM rAmasya, gRRidhraM hatvA jaTAyuSham, gRRidhraM cha nihataM dRRiShTvA, hRRitAM shrutvA cha maithilIm
rAghavaH shokasantapto, vilalApAkulendriya:,tatastenaiva shokena, gRRidhraM dagdhvA jaTAyuSham
mArgamANo vane sItAM, rAkShasaM sandadarsha ha, kabandhannAma rUpeNa, vikRRitaM ghoradarshanam
taM nihatya mahAbAhu:, dadAha svargatashcha sa:, sa chAsya kathayAmAsa, shabarIM dharmachAriNIm
shramaNAM dharmanipuNAm, abhigachCheti rAghava, so.abhyagachChanmahAtejAH, shabarIM shatrusUdana:
shabaryA pUjitaH samyak, rAmo dasharathAtmaja:, pampAtIre hanumatA, sa~Ngato vAnareNa ha
hanumadvachanAchchaiva, sugrIveNa samAgata:, sugrIvAya cha tatsarvaM, shaMsadrAmo mahAbala:
AditastadyathAvRRittaM, sItAyAshcha visheShata:, sugrIvashchApi tatsarvaM, shrutvA rAmasya vAnara:
chakAra sakhyaM rAmeNa, prItashchaivAgnisAkShikam, tato vAnararAjena, vairAnukathanaM prati
rAmAyAveditaM sarvaM, praNayAddu:khitena cha, pratij~nAtaM cha rAmeNa, tadA vAlivadhaM prati
vAlinashcha balaM tatra, kathayAmAsa vAnara:, sugrIvaH sha~NkitashchAsIn, nityaM vIryeNa rAghave
rAghavapratyayArthaM tu, dundubhe: kAyamuttamam, darshayAmAsa sugrIvo, mahAparvatasannibham
utsmayitvA mahAbAhu:, prekShya chAsthi mahAbala:, pAdA~NguShThena chikShepa, sampUrNaM dashayojanam
bibheda cha punastAlAn, saptaikena maheShuNA, giriM rasAtalaM chaiva, janayanpratyayaM tathA
tata: prItamanAstena, vishvastaH sa mahAkapi:, kiShkindhAM rAmasahito, jagAma cha guhAM tadA
tato.agarjaddharivara:, sugrIvo hemapi~Ngala:, tena nAdena mahatA, nirjagAma harIshvara:
anumAnya tadA tArAM, sugrIveNa samAgata:, nijaghAna cha tatrainaM, shareNaikena rAghava:
tataH sugrIvavachanAd, hatvA vAlinamAhave, sugrIvameva tadrAjye, rAghava: pratyapAdayat
sa cha sarvAnsamAnIya, vAnarAnvAnararShabha:, disha: prasthApayAmAsa, didRRikShurjanakAtmajAm
tato gRRidhrasya vachanAt, sampAterhanumAnbalI, shatayojanavistIrNaM, pupluve lavaNArNavam
tatra la~NkAM samAsAdya, purIM rAvaNapAlitAm, dadarsha sItAM dhyAyantIm, ashokavanikAM gatAm
nivedayitvA.a.abhij~nAnaM, pravRRittiM vininivedya cha, samAshvAsya cha vaidehIM, mardayAmAsa toraNam
pa~ncha senAgragAnhatvA, saptamantrisutAnapi, shUramakShaM cha niShpiShya, grahaNaM samupAgamat
astreNonmuktamAtmAnaM, j~nAtvA paitAmahAdvarAt, marShayanrAkShasAn vIro, yantriNastAnyadRRichChayA
tato dagdhvA purIM la~NkAm, RRite sItAM cha maithilIm, rAmAya priyamAkhyAtuM, punarAyAnmahAkapi:
so.abhigamya mahAtmAnaM, kRRitvA rAmaM pradakShiNam, nyavedayadameyAtmA, dRRiShTA sIteti tattvata:
tataH sugrIvasahito, gatvA tIraM mahodadhe:, samudraM kShobhayAmAsa, sharairAdityasannibhai:
darshayAmAsa chAtmAnaM, samudrassaritAM pati:, samudravachanAchchaiva, nalaM setumakArayat
tena gatvA purIM la~NkAM, hatvA rAvaNamAhave, rAma: sItAmanuprApya, parAM vrIDAmupAgamat
tAmuvAcha tato rAma:, paruShaM janasaMsadi, amRRiShyamANA sA sItA, vivesha jvalanaM satI
tato.agnivachanAtsItAM, j~nAtvA vigatakalmaShAm, karmaNA tena mahatA, trailokyaM sacharAcharam
sadevarShigaNaM tuShTaM, rAghavasya mahAtmana:, babhau rAmaH samprahRRiShTa:, pUjitaH sarvadaivatai:
abhiShichya cha la~NkAyAM, rAkShasendraM vibhIShaNam, kRRitakRRityastadA rAmo, vijvara: pramumoda ha
devatAbhyo varaM prApya, samutthApya cha vAnarAn, ayodhyAM prasthito rAma:, puShpakeNa suhRRidvRRita:
bharadvAjAshramaM gatvA, rAmassatyaparAkrama:, bharatasyAntikaM rAmo, hanUmantaM vyasarjayat
punarAkhyAyikAM jalpan, sugrIvasahitashcha sa:, puShpakaM tatsamAruhya, nandigrAmaM yayau tadA
nandigrAme jaTAM hitvA, bhrAtRRibhiH sahito.anagha:, rAmaH sItAmanuprApya, rAjyaM punaravAptavAn
prahRRiShTamudito loka:, tuShTa: puShTassudhArmika:, nirAmayo hyarogashcha, durbhikShabhayavarjita:
na putramaraNaM kechid, drakShyanti puruShA: kvachit, nAryashchAvidhavA nityaM, bhaviShyanti pativratA:
na chAgnijaM bhayaM ki~nchit, nApsu majjanti jantava:, na vAtajaM bhayaM ki~nchit, nApi jvarakRRitaM tathA
na chApi kShudbhayaM tatra, na taskarabhayaM tathA, nagarANi cha rAShTrANi, dhanadhAnyayutAni cha
nityaM pramuditAH sarve, yathA kRRitayuge tathA, ashvamedhashatairiShTvA, tathA bahusuvarNakai:
gavAM koTyayutaM datvA, vidvatbhyo vidhipUrvakaM, asaMkhyeyaM dhanaM datvA, brAhmaNebhyo mahAyashA:
rAjavaMshAn shataguNAn, sthApayiShyati rAghava:, chAturvarNyaM cha loke.asmin, sve sve dharme niyokShyati
dashavarShasahasrANi, dashavarShashatAni cha, rAmo rAjyamupAsitvA, brahmalokaM prayAsyati
idaM pavitraM pApaghnaM, puNyaM vedaishcha sammitam, ya: paThedrAmacharitaM, sarvapApai: pramuchyate
etadAkhyAnamAyuShyaM, paThan  rAmAyaNaM nara:, saputrapautrassagaNa:, pretya svarge mahIyate
paThan dvijo vAgRRiShabhatvamIyAt, syAtkShatriyo bhUmipatitvamIyAt, vaNigjana: paNyaphalatvamIyAt, janashcha shUdro.api mahatvamIyAt
